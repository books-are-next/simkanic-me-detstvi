<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>me_detstvi_v_socialismu-65</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="me_detstvi_v_socialismu-65" xml:lang="cs-CZ">
		<div class="Z-kladn--textový-r-meček">
			<p id="_idParaDest-62" class="MLP_UROVEN2_SOC">Chata na Slapech</p>
			<p class="MLP_TEXT_UPROSTRED_SOC">Ján Simkanič</p>
			<p class="MLP_text_bez1radku ParaOverride-1">Udělalo se mi špatně. Pravidelný páteční nástup do dědova červeného embéčka tisícovky. Červenočerný vzor zatuchlé látky na sedadlech nasáklý prachem a&#160;benzínem Speciál, esencí éterického hnusu.</p>
			<p class="MLP_text ParaOverride-1">Sedíme vzadu tři, já často uprostřed, bez opory v&#160;zatáčkách, tenkrát se nebylo třeba poutat, kymácení ze strany na stranu, místo kyslíku důvěrně známý smrad, nevolnost zaručena. Nezvracel jsem, ale často to dalo práci. Zvlášť když se na chalupu nad Slapskou přehradou jelo oklikou přes Jílové a&#160;serpentýny. Já byl na mozeček vždycky chabrus.</p>
			<p class="MLP_text ParaOverride-1">Až mnohem později jsem pochopil, co vlastně znamenalo dědovo šetření benzínu, když při jízdě z&#160;kopce nejenže vyhazoval řadicí páku, ale dokonce vypínal motor&#160;– vždycky se předklonil a&#160;pravou rukou otočil klíčkem v&#160;zapalování. Vnášelo to do našich všedních životů dobrodružnou míru rizika podobně jako jeho oblíbená metoda uchycení elektrických koncovek u&#160;remosky gumou od zavařovaček nebo kreativní práce s&#160;kabely u&#160;elektrické sekačky na trávu. Česká schopnost improvizace se tu v&#160;materiální nouzi dokázala promítnout do nečekaných a&#160;originálně odvážných řešení. A&#160;vida, stále jsem na světě.</p>
			<p class="MLP_text ParaOverride-1">Byl to rodinný rituál. Pátek odpoledne nebo sobota ráno. Přesun k&#160;dědovi do Komořan tramvají přes celou Prahu. My sami jsme auto neměli. Tramvaj končila v&#160;Braníku, čekání na autobus 117, dojet až na konečnou. Vyjít do kopce, pokud už děda s&#160;autem nečekal dole, přendat tašky do kufru auta, děda za volantem, čtyřčlenná rodina na zbylých sedadlech, za slabou hodinu vystoupit před chatou na Slapech. A&#160;v&#160;neděli večer zpátky, děda nás zase vyložil na konečné autobusu v&#160;Komořanech, doma najíst, vykoupat a&#160;v&#160;pondělí do školy.</p>
			<p class="MLP_text ParaOverride-1">Tu chatu začal děda s&#160;babičkou budovat někdy v&#160;50. letech. Jeho švagr byl geodet a&#160;jeden z&#160;kopců nad Slapskou přehradou vyměřil shodou okolností tak dobře, že po uplynutí pár desetiletí se na něm dal vysledovat výskyt několika chat s&#160;několika desítkami příslušníků naší rodiny a&#160;širšího příbuzenstva. Tenkrát po Vítězném únoru děda s&#160;babičkou jako mladí využili šťastnou souhrou okolností ojedinělé příležitosti a&#160;pořídili pozemky v&#160;oblasti, která se měla stát v&#160;budoucnu jednou z&#160;nejlukrativnějších, s&#160;výhledem na obří vodní plochu. Nejdřív ovšem bylo potřeba zatopit Svatojánské proudy, až pak to získalo ten pravý monumentální rozměr. Výhled do údolí je to působivý, po revoluci ho pak doplnila mohutná ozvěna plážové diskotéky.</p>
			<p class="MLP_text ParaOverride-1">Dědovi a&#160;babičce patřil na začátku možná hektar z&#160;toho kopce nad Vltavou, postupem času se však takhle rozsáhlého panství museli spravedlivě vzdát ve prospěch společnosti, takže z&#160;toho zbyla zhruba desetina a&#160;na zbytku vyrostly další chaty. Děda „jim“ (jak krásně neurčité tohle zájmeno bylo a&#160;pořád je!) to nikdy nepřestal mít za zlé, byla to vlastně pro něj už druhé znárodnění. Při té první přišli o&#160;hostinec a&#160;řeznictví (děda byl vyučený řezník, který se v&#160;novém režimu stal učitelem) pod zámkem v&#160;Ledči nad Sázavou, kde byli častými hosty Jaroslav Hašek, Zdeněk Matěj Kuděj nebo Jaroslav Panuška. Babiččině rodině zase ve stejném městě zabavili dům na náměstí. Takže pokud snad děda na chatě někdy neměl úplně klidné spaní z&#160;tajné přípojky na obecní vodovod, nikdy nepochyboval, že má svaté právo alespoň na tuhle drobnou pomstu za ukradený majetek, což při napouštění obřího sudu na vodu dokázalo překonat i&#160;jeho morální závazky jako člena strany a&#160;předsedy jednoho vesnického MNV. Dodneška si myslím, že jeho víra v&#160;sociální spravedlnost byla opravdu upřímná, byl to férovej chlap. Jen smíření s&#160;vlastní obětí nebývá snadné pro nikoho.</p>
			<p class="MLP_obrazky_-12-0-"><img class="_idGenObjectAttribute-60" src="../Images/061.jpg" alt=""/></p>
			<p class="MLP_popis_obrazku_stred ParaOverride-3">Foto: Jaromír Čejka</p>
			<p class="MLP_text ParaOverride-1">Jak v&#160;50. letech chatu začal budovat, tak ji až do konce svého života v&#160;novém tisíciletí nedokončil. Pořád to byla stavba. Pořád se na ní dalo něco dalšího vymyslet, pořád se k&#160;ní dalo ještě něco nového přistavět, předělat, upravit. A&#160;na dědovu vášeň navázal se stejnou rozmáchlostí můj (pro dědu vyženěný) táta. Stejně nebylo nic lepšího na práci. Hromada písku sem, hromada kamení tam, lešenářské trubky, prkna, fošny, palubky (magické slovo palubky! pořád se řešily palubky!), pytle čehosi, hřebíky, hmoždinky, kleště, kladiva… Většinou okolí chaty vypadalo jako provizorium, jako příslib a&#160;sen skvělé nemovitosti, která vysublimuje z&#160;naší energie a&#160;práce.</p>
			<p class="MLP_text ParaOverride-1">Pro dítě to bylo fascinující prostředí plné nástrah, nebezpečí a&#160;pozoruhodných předmětů. Mnohé nářadí vzal jsem do ruky, mnoha improvizačním trikům se naučil, vodu při míchání betonu jsem do kolečka naléval… A&#160;to vzrušení, když jsme měli půjčenou míchačku! A&#160;když se postavilo lešení! A&#160;když se jelo do Netvořic ke starému Neuberkovi (měl obrovskou cirkulárku, dovedete si to představit?!) pro nařezané dříví (a, pochopitelně, pro palubky!). Cestou zpátky od Neuberka jsem poprvé řídil dědovo embéčko, sedě tátovi na kolenou, nepřipoutaný, heč!</p>
			<p class="MLP_text ParaOverride-1">Na chatu se prostě jezdilo dělat. Chata a&#160;její zvelebování byla pro muže legitimizace jeho volného času a&#160;vlastnictví druhého bydlení, oprávněný koníček, seberealizace, definice práce pro rodinu, životní poslání. A&#160;vedle toho žena vařící, žena myjící nádobí, žena peroucí, žena uklízející, žena sloužící onomu poslání, žena starající se o&#160;hlavu rodiny a&#160;děti&#160;– hlava rodiny stavěla, pořád a&#160;nekonečně, v&#160;horečném strachu, že podobně jako při dokončení obří katedrály Sagrada Família v&#160;Barceloně nastane konec světa, kdyby snad naše chata byla někdy hotová a&#160;nebylo co dělat. A&#160;děti už si nějak poradily. Nejradši jsem si hrál na indiány, babička od sousedovic kluků dokázala na naše obličeje malovat úžasné vzory válečných barev.</p>
			<p class="MLP_text ParaOverride-1">Můj děda měl dvě sestry a&#160;tenhle triumvirát narozený na konci Rakouska-Uherska a&#160;v&#160;étosu první Československé republiky vládl rozvětvenému rodinnému klanu svých potomků, kteří se potkávali a&#160;míjeli právě na onom slapském kopci. Naše chata ležela zhruba uprostřed, takže všechny vzájemné návštěvy se většinou odehrávaly tak, že kolem nás musel někdo přejít k&#160;někomu jinému. Bylo to pro mě vzrušující&#160;– strejdové, tety, vždycky pár vtípků, sem tam dárek, nadpozemský puding s&#160;malinami a&#160;Grankem od jedné z&#160;dědových sester, na všechno spoustu času. (Až s&#160;dorůstáním člověku docházelo, že všechny ty kontakty sloužily hlavně k&#160;protahování rozvodných trubek drbů). A&#160;ta exotika, když máte strýčka v&#160;Libyi! To je úplně někde jinde než Slapy! No vážně! Zvlášť když se nikam nesmělo a&#160;když jsem moře viděl poprvé až po revoluci. Jiný příbuzný byl zase certifikovaný invalidní důchodce už asi od svých čtyřiceti let, ale denně uplaval přibližně tisíc kilometrů a&#160;nikdo v&#160;nejbližším okolí celé Slapské přehrady neměl plošší břicho než on, což mu vydrželo až do jeho regulérního důchodového věku. Prý ve volném čase, kterého měl ještě víc než normální pracující, kšeftoval s&#160;auty, doma měl dvoutisícilitrovou nádrž na naftu a&#160;s&#160;nezdolnou energií psal verše odpovídající výše uvedenému profilu. Nějak se člověk protloukat musel.</p>
			<p class="MLP_text ParaOverride-1">Na té chatě taky umřela moje babička. Když mi byly čtyři roky, jednou usnula napořád. Myslím, že se z&#160;toho děda do konce života, který byl o&#160;dvacet pět let delší než její, nevzpamatoval. A&#160;dlouho jsem jako malý nechápal, když pořád říkal, že jí závidí její klidnou smrt.</p>
			<p class="MLP_text ParaOverride-1">V&#160;době na věčné časy nebylo kam spěchat. Rituály byly neměnné, vždyť týden se nelišil od jiného. V&#160;jedenáct dopoledne káva společně s&#160;druhou dědovou sestrou, naší skvělou tetou, která měla chatu hned vedle, mezi námi nebyl plot. Často se přidali další. A&#160;ve tři nebo ve čtyři další káva, většinou se prostřídalo místo konání, a&#160;tedy druhá chata. A&#160;u&#160;toho se vedly debaty, z&#160;nezávazného klábosení se řeč překlenula do vášnivých sporů o&#160;cokoliv, stále častěji o&#160;politiku. Tam se také poprvé objevilo v&#160;létě 89 <span class="MLP_znak_kurziva_11b">Několik vět</span>. Viděl jsem, ale nechápal. Řekl bych, že dospělí taky ne. Pak to po revoluci vystřídaly debaty kolem česko-slovenských vztahů, české šosáctví proti slovenskému plebejství, a&#160;já se začal učit argumentaci i&#160;demagogii. Rétorická škola, nad kterou nebylo, musím být vděčný, bavilo mě to a&#160;těžím z&#160;toho dodnes.</p>
			<p class="MLP_text ParaOverride-1">V&#160;paměti zůstávají ještě horké dny, kdy se sešlo na travnatou pláž k&#160;Vltavě. Vůně rozpáleného opalovacího krému, která už nikdy potom nebyla tak omamná, horké slunce pomalu se sklánějící k&#160;obzoru, oleželá tráva a&#160;kyselý pach potu, zakalená voda, ošoupaná bílooranžovohnědá osuška, gumová nafukovací matrace potažená hrubou látkou a&#160;její zaprášená chuť v&#160;ústech při nafukování, mé špatné plavání, bosé dětské nohy zdolávající travnatý povrch a&#160;kamínky ve štěrkové cestičce mezi plážemi směřující k&#160;okýnku v&#160;přízemní stavbě omítnuté brizolitem, kde vydávali točenou zmrzlinu za korunu čtyřicet. Kolik takových dnů bylo?</p>
			<p class="MLP_text ParaOverride-1">Veškeré bytí na chatě se neslo pod heslem „Děláte to pro sebe.“ Dědova mantra, která měla předznamenávat a&#160;obhájit motivaci všech ostatních budovat a&#160;respektovat jeho vůli. „Jednou to bude vaše.“ Poselství nadcházející generace, kdy bájná a&#160;vysněná stavba kompenzující dřívější svátost majetku měla sloužit jeho dětem.</p>
			<p class="MLP_text_-0-12- ParaOverride-1">A&#160;pak přijde revoluce, a&#160;všechno zamotají restituce a&#160;nová doba a&#160;nové příležitosti a&#160;nekompromisní boje o&#160;majetek v&#160;tom nejtradičnějším maloměšťáckém stylu. A&#160;zničené vztahy a&#160;úmrtí a&#160;poznání, že odhodlání budovat světlé zítřky ke šťastné budoucnosti nestačí. Nestýská se mi. Snad jen trochu je mi smutno. Už to bude deset let, co jsem tam nebyl.</p>
			<p class="MLP_text_bez1radku_-B- ParaOverride-1">Ján Simkanič</p>
			<p class="Normal ParaOverride-1"><span class="MLP_znak_kurziva_11b">Je autorem projektu</span> Mé dětství v&#160;socialismu<span class="MLP_znak_kurziva_11b">. Má na starosti internetové vydavatelství Internet Info. Posedlý twitterista a&#160;blogger na webu Simindr.cz, své příspěvky shromáždil do knihy</span> České nesvědomí<span class="MLP_znak_kurziva_11b">. Vydal digitální esej</span> Mediální revoluce<span class="MLP_znak_kurziva_11b">. Nadšený psavec a&#160;příležitostný moderátor, například stojí za anketou Křišťálová Lupa&#160;– Cena českého internetu.</span></p>
		</div>
</body>
</html>