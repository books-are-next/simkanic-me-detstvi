---
title: ''
contentType: prose
---

<section>

Normalizační abeceda

Sylva Ficová

S ohledem na mladší generaci i na ty, kterým rychle ubíhá čas, rozhodla jsem se pro heslovitou přehlídku slov, která mi samovolně naskakují, když si na svoje dětství a pubertu za normalizace vzpomenu:

</section>

<section>

Alegorické vozy – náklaďáky vyzdobené krepovým papírem, heslo­vitými nápisy a fotkami zasloužilých soudruhů (výjimečně soudružek) znázorňující šťastné žití; vyjížděly do průvodu k 1. máji, z kterého jsme prchali do křoví a úzkých uliček vábeni šlukováním cigaret značky Clea (viz heslo Jednota).

</section>

<section>

Brigády – nedobrovolně dobrovolné podzimní akce pořádané školou za účelem pomoci zemědělcům (většinou v bramborářských oblastech), kteří o ni ve skutečnosti nestáli, neb je zdržovala.

</section>

<section>

Cenzura – snaha Státu a Strany vycvičit občany v tzv. čtení mezi řádky – jiný, druhý i třetí smysl jsme pak hledali naprosto všude, i v textech, filmech a písních, které žádný neměly.

</section>

<section>

Čundry – výlety s karimatkou, spacákem a v mém případě i s kytarou, na kterou jsem směle doprovázela zpěv „u stánků na levnou krásu“ ještě v době, kdy Nedvědi nebyli trapní, o Nohavicovi se nevědělo, že podepsal spolupráci, a Zuzana Navarová lámala srdce mužů i žen, včetně mě.

</section>

<section>

![](../Images/027.jpg)

Foto: Jaromír Čejka

</section>

<section>

Děda a babička – nejdůležitější lidi mého dětství, od kterých jsem se dozvěděla, jaké to bylo sloužit v rodině hodného kapitalisty, jak si ruští vojáci vyměňovali hodinky za budíky, protože byly větší, jak k nám přijeli v osmašedesátém tanky, jak se hrály stolní hry z první republiky a jak chutnají jabkové buchty z kamen a domácí nudle do polívky.

</section>

<section>

Estébáci – tajemné bytosti, které běžný člověk údajně nikdy neviděl a o kterých se v Prostějově, odkud pocházím, soudilo, že jezdí v autech s brněnskou poznávací značkou začínající na BM.

</section>

<section>

Fronty – srocení lidu před obchody, ve kterých se plánovanému hospodářství navzdory objevovaly neplánovaně banány a mandarinky (v zimě), šunka (kdykoli) nebo toaletní papír (po požáru papíren Harmasan na Slovensku).

</section>

<section>

Gramofon – přístroj, kterým jsme se sestrou každé ráno oblažovaly sousedy pod námi – věčné „Waterloo“ od ABBA ani „_Holky z naší školky_“ ovšem nikdy dostatečně neocenili.

</section>

<section>

Chmel – synonymum pro druh brigády (viz heslo Brigáda), seznamovací akci pro mládež, opíjení po nocích a časté (i těžké) pracovní úrazy – některými jizvami se mnozí kamarádi chlubí dodnes.

</section>

<section>

Jednota – název bezkonkurenčního, protože jediného řetězce potravin, kde se na přelomu 70. a 80. let kupovalo mléko ve skleněné láhvi za 2,90 Kčs, půlka chleba za 2,10 Kčs a výše zmíněné cigarety Clea (pro tátu samozřejmě) za 9 Kčs; potraviny ze seriálu _Žena za pultem_ připomínal jen vzdáleně – na větu mé dcery „Mami, tys mi lhala, vždyť ty regály byly plné!“ po jednom z dílů vzpomínám se zhrzenou slzou v oku.

</section>

<section>

Kazety – média pro pirátské nahrávání hudby z desek sehnaných na černé burze v Brně nebo pašovaných z Maďarska, jejichž sbírka sloužila k snadnému rozlišení spolužáků na „depešáky“, „metalisty“, „kotlíkáře“ (folkaře) a „popíkáře“ – přechod z jedné skupiny do druhé byl sice možný, ovšem výjimečný.

</section>

<section>

Luxembourg – rozhlasová stanice, kterou poslouchali už naši rodiče kvůli rokenrolu a zprávám a kterou jsem každý večer ladila na malém ruském (!) rádiu s opravdovým budíkem a jedním sluchátkem – díky němu mi došlo, že se chci naučit anglicky.

</section>

<section>

_Mladý svět_ – časopis, který se dal občas číst a občas sloužil na podpal táboráků na čundru (viz heslo Čundr).

</section>

<section>

Nástěnky – informační tabule ve třídách, na pracovištích i v ulicích, které nepřinášely zvěsti prakticky o ničem jiném než o výročích a schůzích; funkce třídního nástěnkáře byla trochu potupná a pokusy špendlit na polystyrén něco jiného než Lenina a jeho „boys“ většinou neúspěšné.

</section>

<section>

Odpolední čaje a zábavy – společenské akce na malých městech a vesnicích, které sloužily k vybití energie a vypití co největšího množství piva a „zelené“, příležitostně pak k tanci na živou hudbu, na Prostějovsku třeba kapely Keks (která se kvůli závadové asociaci na slovo „sex“ musela přejmenovat na ABC).

</section>

<section>

Pionýrský tábor – pro některé traumatický zážitek („opičí dráhy“, ranní a večerní nástupy, rozcvičky a nulové soukromí v koupelnách), pro jiné možnost vypadnout na čas z domova, získat něco obskurních medailí a zamilovat se do soudružky vedoucí.

</section>

<section>

Ruština – povinný jazyk od páté třídy základní školy, který jsem měla ráda do doby, než nám na družebním pionýrském táboře v Koryčanech kluci z Ruska snědli všechen chleba (k vepřovému se zelím).

</section>

<section>

Stopování – druh cestování využívaný především na čundrech (viz heslo Čundr), od kterého zrazovaly všechny mámy ještě osm let po natočení filmu Smrt stopařek – marně, na Portu v Plzni se přece jinak dojet nedalo.

</section>

<section>

Tuzex – exkluzivní obchod pro exkluzivní soudruhy a budovatele elektráren v zahraničí, ze kterého měl kupodivu nějaký ten dárek k Vánocům snad každý druhý spolužák: v dětství Lego a barbíny a v pubertě „rifle“.

</section>

<section>

Vojna – dvouleté martyrium pro kluky, kteří se mu mohli vyhnout jedině s „modrou knížkou“ pro zdravotně nezpůsobilé nebo s „papíry na hlavu“ – někteří se ji snažili oddálit střídáním vysokých škol nebo svatbou (co bylo horší, si domyslíte).

</section>

<section>

Zítřek – mýtické období, které v Rusku znamenalo „včera“ a v Česko­slovensku mělo nastat, až bude uděláno a hotovo; nepřišel nikdy.

> _Dík za inspiraci patří Jaromíru Typltovi_

**Sylva Ficová**

_Překladatelka na volné noze. Anglistka, editorka a bloggerka. Pře­ložila přes 10 knih, něco filmů, seriálů a webů, příležitostně tlumočí a přednáší._

</section>
