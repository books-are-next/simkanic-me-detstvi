---
title: ''
contentType: prose
---

<section>

Prvomájový průvod

Martin Vidner

Slaví se 1. máj, Svátek práce. V socialistických zemích mají všichni práci, zatímco v kapitalistických zemích je nezaměstnanost a dělníci jsou vykořisťováni továrníky. Čteme si o kapitalistických časech ve třídě, každý na lavici Malého Bobše.

Hned v závěsu je 5. května Pražské povstání a 9. května Osvo­bození Československa sovětskou armádou. (O americké ani slovo.) Proto taky musí být všechna okna ozdobená československou i sovětskou vlaječkou.

Hlavní je mít do průvodu mávátko. Já mám extra, nejen to obyčejné trikolorové z krepáku, ale oboustrannou mírovou holubici nalepenou na polystyrénové desce, vystřiženou z máminy Názorné agitace. Máma učí na VŠST politickou ekonomii.

Ve druhé třídě máme vymýšlet hesla do prvomájového průvodu. „_Ať žije mír_“ je příliš obyčejné. Dodnes si přesně pamatuju svoje intelektuálské výplody.

Rýmujou se:

_„Válka skončila, přišel mír, jen aby nám vystačil.“_

_„Už nikdy válku. Stačí nám ta druhá světová, zatočili jsme s ní dokola.“_

Průvody jsou vlastně dva. Lepší je ten večerní 30. dubna, ten je lampionový a po něm se pálí čarodějnice a hlavně je ohňostroj. Dělají ho myslím milicionáři.

Ve třetí třídě na táboře nám milicionáři dělají nějakou ukázku. Střílí ze samopalu, což je fajn, ale je to takovej rachot, že mi z toho několik dní píská v uších. Taky bůhvíproč předvádějí slzný plyn. Možná to byly jen dýmovnice, ale účinek stejný.

Zpátky k prvomájovému průvodu. Pohoda, rozptýlení, není škola. Akorát se musíme vyparádit do pionýrských krojů. V první třídě ovšem do jiskerských.

Slib jisker: _„__Slibuji dnes přede všemi jako jiskra jasná: chci žít pro svou krásnou zemi, aby byla šťastná.__“_

Slib pionýrů si nepamatuju, byl moc složitý. Ale heslo je: _„__K_ _budování a obraně socialistické vlasti buď připraven. – Vždy připraven!__“_ (Případně rusky: _Buď gotov – vsegda gotov!_ A německy, východoněmecky, pochopitelně, _Sei bereit – immer bereit!_)

Do Jisker vstupuje celá třída kromě jedné holky. Nechápu ji. Copak nechce chodit do dětského oddílu?

</section>

<section>

**Martin Vidner**

_Vývojář svobodného softwaru, vyvíjí instalátor SUSE Linuxu, převážně v jazyce Ruby. Táta dvou dcer, čte holčičkám na dobrou noc Pipi Dlouhou punčochu a Králíka samuraje. Pravdoláskař._

</section>
