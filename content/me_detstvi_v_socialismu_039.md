---
title: ''
contentType: prose
---

<section>

Štěstí

Pavel Karous

„_Opatrně, ať si nesrazíte vaz!_“ říkala maminka, ale my jsme už s tatínkem brali sáňky z kočárkárny trochu zaprášené a šli do Gröbovky. I bráška byl nadržený a nechtěl zůstat doma, číst Arsen Lupin kontra Herlock Scholmes a cucat bompary. Svítilo krásně sluníčko a nový sníh, který nás oslňoval, pěkně křupal pod nohama, jak kostřičky čerstvě vylíhnutých holoubátek. Po cestě se táta stavil „U Fárů“, kde do sebe naklopil pár prcků s ostatníma tátama, jejich kluci pili žlutou jako my, ale táhli na šňůrce pekáče rudé, plastové a pomalé jak doba a nikdo neměl závodní z první republiky s okovanými lyžemi, co když se rozjely, byly jak táta po vánoční besídce na fakultě. Vylezli jsme až nahoru k Juldovi-Fuldovi a trochu jsme se tam zalekli toho sešupu, protože naše „Závodní“ jely jak namydlené a my tři dohromady, to už byla neovladatelná masa a váha (sto deset kilo bez kostí), a když si člověk nedal pozor, mohl skočit až dole v Botiči, a na to jsme se všichni tajně těšili. Táta se na nás usmál, zapnul si zip šusťákovek až ke krku, štouchl bráchu do žeber v očích plamínky, posadil si nás na před sebe a řekl jak z mayovky: „_Inšalách_.“

_„Do prkenný ohrady! Snad ne zlomená ruka? Zasratí bolševici!“_

</section>

<section>

**Pavel Karous**

_Sochař. Vytváří objekty, věnuje se site specific instalacím, intervencím do veřejného prostoru, architektuře výstav, scénografii a designu. Se svým dlouhodobým projektem_ Vetřelci a volavky _dokumentuje výtvarné umění ve veřejném prostoru v reálném socialismu a v reálném kapitalismu. Publikace_ Vetřelci a volavky _získala 1. místo v soutěži Nejkrásnější kniha roku 2013 v kategorii Odborná literatura._

</section>
