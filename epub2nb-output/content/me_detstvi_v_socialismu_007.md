---
title: Poděkování
contentType: prose
---

<section>

Původně se všechny vzpomínky měly objevit jen v digitální podobě – na webu a jako e-kniha. Ovšem shodou náhod vznikla i tištěná knížka, která ve výsledku ovlivnila a obohatila i podobu této e-knihy.

Speciální poděkování za to patří televizi DVTV, kterou napadlo pozvat mě do svého studia ve chvíli, kdy jsem do projektu ještě hledal další autory. Díky rozhovoru s Danielou Drtinovou, kterou jsem pak také umluvil ke vzpomínání, se přihlásilo několik dalších a zásadně obohatili celkovou sestavu. A především díky tomuto rozhovoru dostala Lenka Čížková, šéfredaktorka nakladatelství BizBooks, nápad na vydání tištěné verze. Za její důvěru, zaujetí a podporu jsem mimořádně vděčný. Společná práce na tištěné verzi mimořádně pozvedla i výslednou podobu e-knihy.

Neocenitelnou pomocí a nadšením přispěla i jedna z autorek, Lidmila Kábrtová, která svým citlivým editorským okem pomohla vybrat ze všech příspěvků to nejlepší. Díky ní se také vybrané texty objeví v rámci turné scénického čtení Listování.cz Lukáše Hejlíka. Děkuju všem autorům za jejich nasazení, kreativitu, obětavost i za mnohá doporučení a všestrannou pomoc. A všem dalším, kteří podali pomocnou ruku: Charliemu, Olze, Petrovi, Brandonovi, Ivaně, Lence, Lukášovi… Dodali jste mi všichni novou víru v lidskou velkorysost a vstřícnost. Moc si toho vážím.

Nejvíc děkuju své ženě Sylvě. Je to ta nejlepší holka do jakékoliv doby.

Pokud chcete mít Mé dětství v socialismu v hmotné podobě, můžete si koupit tištěné vydání z produkce nakladatelství BizBooks, pro které jsme vybrali to nejzajímavější a nejpůsobivější ze všech příspěvků. Pokud byste měli zájem o více dokumentů a podrobnější profily autorů i s jejich fotografiemi, stačí se podívat na web celého projektu: [www.detstvivsocialismu.cz](http://www.detstvivsocialismu.cz).

</section>
