<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>me_detstvi_v_socialismu-20</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="me_detstvi_v_socialismu-20" xml:lang="cs-CZ">
		<div class="Z-kladn--textový-r-meček">
			<p id="_idParaDest-17" class="MLP_UROVEN2_SOC">Pro Karolínu a&#160;její dlouhé vlasy</p>
			<p class="MLP_TEXT_UPROSTRED_SOC">Kateřina Sidonová</p>
			<p class="MLP_text_bez1radku ParaOverride-1">Slyšela je za dveřmi. Když si mysleli, že už dávno spí.</p>
			<p class="MLP_text ParaOverride-1">Seděli nad lahví vína a&#160;možná ten večer už nebyla první.</p>
			<p class="MLP_text ParaOverride-1">„Tolik peněz se mi nepodaří sehnat,“ řekl táta.</p>
			<p class="MLP_text ParaOverride-1">Máma si dolila. „Kolik je to?“</p>
			<p class="MLP_text ParaOverride-1">„Deset tisíc,“ odpověděl a&#160;hmátl po balíčku tabáku. „Za jednoho,“ dodal.</p>
			<p class="MLP_text ParaOverride-1">„A&#160;když to nezaplatíme?“</p>
			<p class="MLP_text ParaOverride-1">Chvíli mlčel. „Tak se nemůžeme legálně vystěhovat.“ Ubalil si bachratou, trochu beztvarou cigaretu.</p>
			<p class="MLP_text ParaOverride-1">Vystěhovat?</p>
			<p class="MLP_text ParaOverride-1">Karolíně bylo dvanáct. Nikam se stěhovat nechtěla.</p>
			<p class="MLP_text ParaOverride-1">Co by bylo s&#160;babičkou? A&#160;s&#160;ostatníma? To už by je nikdy neviděla? Nikdy v&#160;životě, třeba?</p>
			<p class="MLP_text_bez1radku_-I-_-12-0- ParaOverride-1">Teď stála u&#160;okýnka, do očí se jí hnaly slzy… to od větru a&#160;od toho, jak se jí svět míhal rychle před očima. Už byli za Plzní a&#160;za chvíli zastaví na hranicích.</p>
			<p class="MLP_text_-I- ParaOverride-1">Věděla, že máma má v&#160;podprsence a&#160;v&#160;kalhotkách schovaný peníze. A&#160;že vezou i&#160;nějaký šperky a&#160;že se to nesmí. Bolelo ji z&#160;toho břicho.</p>
			<p class="MLP_text_-I- ParaOverride-1">Do tváře jí šlehla přerostlá větev.</p>
			<p class="MLP_text_-I- ParaOverride-1">„Zavři to okýnko, dostaneš z&#160;toho zánět spojivek,“ řekla máma. „Nebo ti něco spadne do oka.“</p>
			<p class="MLP_text_-I- ParaOverride-1">Nebo mi něco v&#160;té tmě usekne hlavu, napadlo ji.</p>
			<p class="MLP_text_-I- ParaOverride-1">Přála si být doma, ve své posteli a&#160;zítra normálně vstát a&#160;jít do školy.</p>
			<p class="MLP_text_-I- ParaOverride-1">„Už budeme u&#160;hranic.“ Táta se zvedl a&#160;postavil se vedle Karolíny. Také vyklonil hlavu z&#160;okna.</p>
			<p class="MLP_text_-I- ParaOverride-1">Když se na něj podívala, usmál se. Asi aby se tolik nebála.</p>
			<p class="MLP_text_-I- ParaOverride-1">Doma se o&#160;tom mluvilo už dlouho. Dva tři roky.</p>
			<p class="MLP_text_-I- ParaOverride-1">Zůstat nebo odjet?</p>
			<p class="MLP_text_-I- ParaOverride-1">Legálně se vystěhovat, nebo odjet a&#160;už se nesmět nikdy vrátit? A&#160;kde vzít tolik peněz?</p>
			<p class="MLP_text_bez1radku_-12-0-">„Proboha…“</p>
			<p class="MLP_text ParaOverride-1">V&#160;předsíni se válelo oblečení ze skříně, v&#160;obýváku to bylo ještě horší. Po zemi rozházené knihy, papíry, oblečení. V&#160;psacím stroji uvízl cár kopíráku.</p>
			<p class="MLP_text ParaOverride-1">„Kde je táta?“</p>
			<p class="MLP_text ParaOverride-1">Máma stála v&#160;tom bordelu a&#160;snažila se ovládnout, uvažovat racio­nálně, nenechat se přemoct strachem, co se na ni sápal.</p>
			<p class="MLP_text ParaOverride-1">„Vykradli nás?“ zeptala se Karolína. „Měli bysme to ohlásit na polici.“</p>
			<p class="MLP_text ParaOverride-1">Máma zavrtěla hlavou. „To asi nebude třeba.“</p>
			<p class="MLP_text ParaOverride-1">Konečně to Karolíně došlo.</p>
			<p class="MLP_text ParaOverride-1">„Myslíš, že tátu zavřeli?“</p>
			<p class="MLP_obrazky_-12-0-"><img class="_idGenObjectAttribute-18" src="../Images/017.jpg" alt=""/></p>
			<p class="MLP_popis_obrazku_stred ParaOverride-3">Foto: Lubomír Kotek</p>
			<p class="MLP_text ParaOverride-1">Máma pokrčila rameny. Pak se podívala na hodinky. „Pustíme si Svobodnou Evropu, kdyby ho zavřeli, tak tam o&#160;tom budou mluvit.“</p>
			<p class="MLP_text ParaOverride-1">Rozhlédla se po pokoji. Nadechla se. „Musíme to tady uklidit. A&#160;zjistit, co všechno odnesli.“</p>
			<p class="MLP_text ParaOverride-1">Karolíně se sevřel žaludek. Co jestli?</p>
			<p class="MLP_text ParaOverride-1">Běžela do svého pokoje a&#160;hmátla pod matraci.</p>
			<p class="MLP_text ParaOverride-1">Nebyl tam. Oni ho taky vzali. Její deník.</p>
			<p class="MLP_text_bez1radku_-12-0- ParaOverride-1">Večer byl jejich byt plný lidí. Kouřili, pili čaj a&#160;povídali. O&#160;tom jak tamten odjel do Švédska, jiný do Ameriky. A&#160;kdo tady nakonec v&#160;tý zemi zůstane? Tominovým estébáci zmlátili na ulici kluka. Kam až se ty svině neštítěj zajít?</p>
			<p class="MLP_text ParaOverride-1">A&#160;pak se v&#160;noci vrátil táta.</p>
			<p class="MLP_text ParaOverride-1">Šli se s&#160;mámou projít. Karolína se dívala na světla na stropě a&#160;bránila se spánku. Dveře klaply, až když svítalo. Pak teprve zavřela oči.</p>
			<p class="MLP_text_bez1radku_-I-_-12-0- ParaOverride-1">Přikázali jim zavřít okna. Vlakem procházeli vojáci se psy. Oknem viděla jiné vojáky, jak na ně míří samopaly. Za nimi kotouče ostnatého drátu. Projížděli hraničním pásmem.</p>
			<p class="MLP_text_-I- ParaOverride-1">Pak vlak zastavil a&#160;psi i&#160;vojáci vyskákali ven.</p>
			<p class="MLP_text_-I- ParaOverride-1">„Můžu už otevřít okno?“ zeptala se Karolína. Táta kývl. Máma si mu položila hlavu na rameno. Objal ji a&#160;přitáhl si ji blíž k&#160;sobě. Zavřela oči.</p>
			<p class="MLP_text_-I-_-0-12- ParaOverride-1">Karolína vystrčila hlavu z&#160;okna a&#160;nechala ve větru vlát dlouhé vlasy.</p>
			<p class="MLP_text_bez1radku_-B- ParaOverride-1">Kateřina Sidonová</p>
			<p class="MLP_text_bez1radku ParaOverride-1"><span class="MLP_znak_kurziva_11b">Spisovatelka, překladatelka a&#160;výtvarnice. Vydala několik knih:</span> Syn stromu a&#160;jiné pohádky<span class="MLP_znak_kurziva_11b">,</span> Jsem Kateřina<span class="CharOverride-3">,</span> Jakub <span class="MLP_znak_kurziva_11b">a</span>&#160;Jeden den ve IV. D. <span class="MLP_znak_kurziva_11b">Nejvíce ji dnes naplňuje kreslení.</span></p>
		</div>
</body>
</html>