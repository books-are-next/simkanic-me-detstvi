---
title: ''
contentType: prose
---

<section>

Kostel plný židlí

Oldřich Vágner

Je mi dvanáct let. Ležím v trávě vedle chátrajícího kostela s mírně nakloněnou věží a zírám do červencové oblohy. Čekám na kámoše.

</section>

<section>

Na volné prostranství před kostelem pomalu vjíždí a zastavuje modrý náklaďák s vysokou žlutou plachtou. Tento týden potřetí. Závozník vystupuje, otevření zadní sajtny náleží k jeho povinnostem. Pak přejde k otlučeným, zpráchnivělým dveřím kostela. Z kapsy sepraných montérek vytahuje svazek klíčů a odemyká obrovský visací zámek. Uvolňuje rezavý řetěz a dokořán otevírá skřípající křídla dveří hlavního vchodu. Pobíhá kolem auta, zarputile mává rukama. Jako obyčejně nevěnuje šofér zmateným pokynům kolegy přílišnou pozornost, couvá pomocí zpětných zrcátek. Na modrém laku kabiny svítí bílý nápis Interier n. p. Interier je firma vyrábějící nábytek a zkratka n. p. znamená, že firma je národním podnikem. Říkala souška ve škole, že všechno je národní, a tedy nás všech.

</section>

<section>

„Kampak mladej? Nezacláněj tady.“

„Chtěl bych se podívat dovnitř, ještě sem tam nebyl.“

„Tam nic neuvidíš. Samý židle.“

„V kostele?“

„V bejvalym kostele. Teď to je sklad nábytku. Černoprdelníci museli vypadnout. To vás neučili?“

„Učili. A jsou tam sochy a obrazy?“

„Kdepak, řikám ti, samý židle.“

„Jen ho nech Fando, ať se podívá.“

„Ale fofr, po vobědě musíme eště s fůrou do Nový Vsi.“

  
  

![](../Images/004.jpg)

Foto: Jaromír Čejka

Vstupuji do hlavní lodi kostela. Po stěnách záclony pavučin, na kamenné podlaze závěje prachu, opadaná omítka. Nevětraný zatuchlý vzduch, zahuštěný vůní laku a dřeva, vycházející z hromady naskládaných nových židlí. Jsou všude. Na kůru, na ochozech, na schodech, v sakristii… I velký, křížový půdorys kostela je nejméně ze tří čtvrtin zarovnaný až ke spodnímu okraji ochozů. Židle zapasované nohama do sebe vypadají jako parožím zaklesnutí jeleni. Neumím odhadnout množství. Stovky? Tisíce?

</section>

<section>

„Konec exkurze mladej. Musíme makat, kapišto?“

„Už jdu.“

Ze zámku bočních, nepoužívaných dveří rychle vytahuji masivní železný klíč, strkám jej pod košili a vycházím do sluníčka. Řidič i závozník zašlápnou nedopalky cigaret a začínají odnášet židle z auťáku do kostela.

„Tak co mladej, líbilo?“

„Není tam oltář ani sochy, křížová cesta ani lavice…“

„A víš, jak to vyschlý dřevo krásně hořelo v kamnech? Plná fůra toho byla, však řekni, Fando.“

„Nojo, ale tý práce s tím. Nařezat, rozštípat…“

„Měls to zadarmo, tak nebreč.“

„Proč sem ty židle pořád jenom vozíte? Proč žádný neodvážíte?“

„Jó hochu, plán se musí plnit, ale tomu eště nemůžeš rozumět.“

„Souška říkala, že se musí plnit plán.“

„No tak vidíš. U nás děláme židle, jinej náš závod vyrábí křesla a gauče, jinej zas obejváky.“

„A to všechno navozíte k nám do kostela?“

„Depak, to by se sem nevešlo. Takovejch kostelů máme víc, řekni, Fando.“

„Nojo. Štyry nebo pět.“

„Pět, Fando. Pět kostelů plnejch nábytku máme.“

„Aha. Tak o tom nám souška neříkala nic.“

„Vo ekonomice se budete učit pozdějc, až budete věčí.“

</section>

<section>

Prázdniny skončily a kostel byl židlemi vycpaný jak břicho velryby kostrami Jonášů. Několikrát jsme jej s kamarády tajně navštívili. Dovnitř jsme vlezli bočním vchodem, odemčeným tím uloupeným klíčem schovaným pod košilí. Občas jsme zkusili, pokaždé ovšem marně, ty židle spočítat. Nakonec jsme jich asi deset odnesli do naší boudy v lese. Podle soušky byly národní a patřily nám všem. V evidenci zmíněného podniku určitě nechyběly, nevím, že by je někdy někdo postrádal nebo hledal.

</section>

<section>

A „vo ekonomice“ jsme se učili opravdu až o hodně „pozdějc“. To už jsme byli fakt „věčí“.

</section>

<section>

**Oldřich Vágner**

_Spokojený důchodce, cestovatel, autor povídkové knížky_ Cesta byla dobrá, místy špatná.

</section>
